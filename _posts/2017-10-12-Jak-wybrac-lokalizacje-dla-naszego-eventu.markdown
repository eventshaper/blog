---
layout: post
permalink: jak-wybrac-lokalizacje-dla-eventu
title: Dekalog organizatora - II Wybierz lokalizację dla eventu
date:   2017-10-12 16:25:12 +0200
categories: lokalizacja miejsce wydarzenie organizacja infrastruktura plener nocler parking
---

**Jeśli wybór odpowiedniego miejsca do organizacji Twojego eventu spędza
  Ci sen z powiek – spieszymy z pomocą. Spróbujemy przedstawić Ci
  najważniejsze zagadnienia, które powinieneś rozważyć zanim podejmiesz
  ostateczną decyzję o doborze lokalizacji.**

<img src="/images/fulls/p4/01.png" class="fit image">

<!--more-->

Po pierwsze i najważniejsze, musimy dokładnie wiedzieć, jaki jest cel
naszego eventu i ilu gości się na nim spodziewamy. O tym, jak z
powodzeniem i w pełni konkretnie ustalić najbardziej istotne szczegóły,
przeczytacie [TU](http://blog.eventshaper.pl/dekalog-organizatora).

Przejdźmy zatem do kwestii czysto praktycznych.
Kiedy wiemy, jakiego rodzaju event będziemy organizować, powinniśmy
zastanowić się, gdzie będzie mu najlepiej. Im bardziej klarowny opis
wydarzenia, tym łatwiej dopasować nam potencjalne miejsce i dobrać
udogodnienia, które będą nam niezbędne do realizacji.

**Sala konferencyjna**

Zazwyczaj jedno z ważniejszych pomieszczeń. Zanim zdecydujemy się na
konkretny ośrodek, upewnijmy się, czy sala ma cały niezbędny dla nas
sprzęt. Zazwyczaj kluczowa jest dostępność rzutników, dobre nagłośnienie
oraz wygodne krzesła dla uczestników. Jeśli wybrane przez nas miejsce
nie oferuje odpowiednich warunków, powinniśmy poważnie rozważyć zmianę
lokalizacji.

**Sala bankietowa**

Nie każde wydarzenie ma wpisane w harmonogram powitalny czy pożegnalny
bankiet. Jednak niezależnie od tego, czy event będzie rozpoczęty
niewielką integracją, czy też będzie zwieńczony wystawnym balem, musimy
zaplanować to odpowiednio wcześniej. Podczas szukania odpowiedniego
miejsca należy bowiem zwrócić uwagę na dostępność sal. Jeśli nasze
upatrzone miejsce nie oferuje wymaganego miejsca, można rozejrzeć się po
okolicznych salach i wynająć je niezależnie. Pamiętajmy jednak, aby
miejsca, w których będzie odbywał się nasz event były położone jak
najbliżej siebie. Oszczędzimy wtedy ogromu pracy logistycznej związanej
z przemieszczaniem się nie tylko naszym gościom, ale także i sobie.

<img src="/images/fulls/p4/02.png" class="fit image">

**Nocleg**

Event obejmujący nocleg musi być bardzo dobrze przemyślany. Zdecydowanie
wcześniej musimy znać niezbędną nam liczbę sypialni, rozmieszczenie
gości jak i uwzględnić specjalne prośby, takie jak alergia na pierze czy
usytuowanie pokoju. Zależnie od wielkości wydarzenia, noclegów szukać
możemy w największym molochu w centrum lub w niewielkim hotelu na
uboczu. Warto zadbać również o spokojny sen naszych gości i sprawdzić,
czy lokalizacja wybranego przez nas obiektu nie narazi ich na stres
związany z hałasem albo brzydkimi zapachami z pobliskiej fermy. Latem na
wczesną pobudkę narazić może zbyt wysoka temperatura, więc najlepiej
będzie wybrać pokoje z klimatyzacją. Kluczowe jest, aby warunki
spełniały podstawowe oczekiwania i zapewniły uczestnikom komfortowy
odpoczynek w czystych, schludnych pokojach.

**Wyżywienie**

Nie mamy wpływu na jakość podawanego jedzenia w wybranym przez nas
miejscu, jednak jeśli zapewniamy je w trakcie naszego eventu posiłki
miło by było, gdyby uczestnicy faktycznie z nich skorzystali bez
potrzeby dojadania na mieście. Jeśli wiemy, że poziom kuchni w ośrodku
stoi na naprawdę niskim poziome, być może warto zainwestować w dobry
catering. O pomysłach na kulinarne niespodzianki dla gości już wkrótce
na naszym blogu.

<img src="/images/fulls/p4/03.png" class="fit image">

**Recepcja**

To najbardziej tętniące życiem miejsce na początku eventu.
Najważniejsze, aby rejestracja była usytuowana jak najbliżej wejścia,
ułatwiając przybywającym niełatwe pierwsze chwile rozeznania. Ulokujmy
ją dobrze, by nie musieć co chwilę odpowiadać na powtarzające się
pytania i nie stawiać naszych gości w niezręcznej sytuacji. Dodatkowo
oznakujmy cały ośrodek bądź przygotujmy mapę miejsca. Od samego początku
pokażmy, że dobre samopoczucie uczestników jest dla nas priorytetem.
Ogromnym usprawnieniem w recepcji jest system szybkiego sprawdzania
obecności. Najlepiej będzie, jeśli wybierzesz usługę umożliwiającą
korzystanie nie tylko z komputerów stacjonarnych, ale także z tabletów i
smartfonów oraz czytników kodów QR. Przygotuj wiele stanowisk, na
których będzie można zaznaczać nazwiska na liście ręcznie, lub skanować
kody z zaproszeń. W ten sposób bezbłędnie i szybko uporasz się z tym
żmudnym zajęciem, a goście nie będą zniecierpliwieni.

**Personel**

Zadbajmy o miłą atmosferę w całym ośrodku jeśli to tylko możliwe. Sami
nie chcielibyśmy być obsługiwani przez niemiły, antypatyczny personel. W
dodatku, doświadczeni pracownicy to niezwykłe ułatwienie dla nas,
organizatorów. Buduje to także poczucie bezpieczeństwa. Jeśli mamy taką
możliwość, zapoznajmy się z personelem. Pamiętajmy, że to przede
wszystkim ludzie tworzą klimat i atmosferę miejsca. To oni będą w dużej
mierze odpowiedzialni za ocenę naszego eventu. Istnieje też duża szansa,
że będziemy postrzegani przez pryzmat obsługi. Wybierzmy
profesjonalistów - barmani, kelnerzy i kucharze odegrają kluczową rolę
na bankiecie, a hostessy i recepcjonistki oprócz miłej aparycji powinny
móc pochwalić się znajomością języków obcych i oczywiście poprawną
polszczyzną. Można pomyśleć o strojach firmowych, które oprócz zadawania
szyku mogą służyć jako świetna reklama. Niech schludny, uprzejmy i
wykwalifikowany personel będzie naszą wizytówką.

**Parking**

Jeśli na wydarzeniu mamy gości z całego kraju musimy być świadomi, że w
większości stawią się oni swoimi samochodami. Warto zatem byłoby zadbać
o odpowiednio duży parking wystarczająco blisko naszego ośrodka. Jest to
nie tylko niezwykłe udogodnienie ze względu na łatwiejszy transport
bagaży i bezproblemowe dotarcie na miejsce, lecz także stawia nas,
organizatorów, w dobrym świetle osób, które potrafią zadbać o swoich
gości w najdrobniejszym szczególe.

**Infrastruktura otoczenia**

Choć nie jest to może pierwszorzędna sprawa, uczestnicy będą o wiele
bardziej zadowoleni, jeśli do naszej lokalizacji będzie można
bezproblemowo dojechać, a i otoczenie nie będzie kłuło w oczy.
Przyjemniej jest wyjść na przerwie do przytulnego ogródka niż podziwiać
odrapane ławki i obskurne kamienice. Chociaż cena gra najważniejszą rolę
przy wyborze miejsca, lepiej czasem dopłacić i być spokojnym o komfort i
zadowolenie naszych gości. Najlepiej samemu wybrać się na małą wizję
lokalną i ocenić, czy okolica jest warta uwagi. Wiele ośrodków
zlokalizowanych jest w przepięknych okolicach, w otoczeniu wspaniałej
natury. W ofertach takich miejsc często pojawiają się pakiety SPA, z
których goście mogą korzystać na własny koszt. Dzięki odrobinie spokoju,
relaksu i świeżego powietrza, każdy może zapewnić sobie dobre
samopoczucie. Wieczorne spacery nad jeziorem zacieśniają więzy, a basen,
sauna czy siłownia pomoże odprężyć się po pełnym wrażeń dniu.

<img src="/images/fulls/p4/04.png" class="fit image">

**Plener**

W ciepłe dni można zaryzykować organizację spotkania na łonie przyrody.
Oczywiście wszystko zależy od charakteru wydarzenia, ale często odważne
i nietuzinkowe lokalizacje spotykają się z dużą aprobatą gości. Bankiety
nad rzeką, w pięknym, przypałacowym ogrodzie czy na plaży mogą
pozytywnie zaskoczyć i tym samym na długo zapaść w pamięć. Nie
zapomnijmy tylko o poinformowaniu wszystkich uczestników o szczegółach
ze sporym wyprzedzeniem. Szpilki na trawie zdecydowanie się nie
sprawdzają! O tym jak z pomysłem zorganizować event w plenerze wkrótce
na blogu.

Organizator każdego wydarzenia staje przed wieloma, nierzadko trudnymi,
wyborami i ogromem zadań. Warto ze wszech miar usprawnić swoją pracę i
skorzystać z narzędzi, które pomogą zorganizować najoryginalniejsze
wydarzenie.
